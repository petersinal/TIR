Medzinárodné sčítanie vodného vtáctva 2018
vodnar.jpg
Táto akcia prebieha v Európe už viac ako 50 rokov. Na Slovensku sčítavame vodné vtáctvo od roku 1991. Na území Nízkych Tatier sčítavame vtáctvo nielen na hlavných tokoch, ktorými sú Váh a Hron, ale aj na vedľajších prítokoch v početných Nízkotatranských dolinách. Aké druhy a počty zimujúcich vodných vtákov sa sčítačom  podarí zaznamenať ovplyvňuje hlavne charakter samotného toku ale vo veľkej miere aj počasie. Počas tuhých zím menšie prítoky zamŕzajú a tak sa chtiac nechtiac musia aj vodné operence presunúť nižšie. Tohoročné januárové dni pripomínali skôr jar.
Sneh a ľad bol len prechodnou záležitosťou. Vodnáre potočné (Cinclus cinclus) – elegantné drobné otužilce bolo možné pozorovať aj hlboko v dolinách. Medzi najčastejšie pozorované druhy už tradične patrili kačice divé (Anas platyrhynchos) a volavky popolavé (Ardea cinerea).