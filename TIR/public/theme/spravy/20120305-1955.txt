Labute na skládke nebezpečného odpadu
labute.jpg
V piatok 30.3.2012 sa prostredníctvom príslušníkov Policajného zboru na Obvodný úrad životného prostredia v Brezne dostal podnet od občana, že na skládke nebezpečného odpadu, tzv. gudrónoch pri obci Predajná, sa nachádzajú labute. Zrkadliacu hladinu kvapalných odpadov si vodné vtáky často mýlia s vodnou nádržou. Lokalita patrí do ochranného pásma Národného parku Nízke Tatry, a tak boli privolaní na miesto aj pracovníci Správy NAPANT. Labute sa nachádzali na brehu, v juhozápadnom cípe východnej nádrže. Päť zo šiestich kusov bolo v dobrom stave, jedna značne poleptaná ropnými látkami.
Keďže sa nepodarilo zabezpečiť súčinnosť HaZZ pri odchyte a premiestnení z nebezpečnej blízkosti gudrónov, vlastnými silami pracovníkov ObÚ ŽP a S-NAPANT boli labute “odtransportované” na blízke pole, odkiaľ odleteli smerom k Hronu. Jednu odviezli pracovníci S-NAPANT na ošetrenie k veterinárovi. Ďalšiu starostlivosť prevzala Chovná stanica pri CHKO Poľana v Banskej Bystrici. Za pomoc ďakujeme – p.Kováčovi za zapožičanie plachty, obchodu v Predajnej za krabice a MVDr. Magicovi za základné ošetrenie.